USA:s toppolitiker planerade en militärattack mot Jemen i en gruppchatt på appen Signal, där The Atlantics chefredaktör Jeffrey Goldberg lagts till av misstag.

Avslöjandet har väckt frågan om USA:s säkerhet under Trumps ledning.

– Krigsinformation hanterar man inte i telefonen via appen Signal, säger Jörgen Holmlund, lärare i underrättelseanalys vid Försvarshögskolan till SVT Nyheter.

Enligt Jeffrey Goldberg var det USA:s nationella säkerhetsrådgivaren Mike Waltz som bjöd in honom till chatten där flera toppnamn som vicepresident JD Vance och försvarsminister Pete Hegseth fanns med bland deltagarna.

Händelsen har väckt stor debatt i landet och inte minst om vad det säger om USA:s säkerhet.

Chattläckan i USA
Delad bild. Till vänster: man i kostym. Till höger: telefon med textmeddelanden om Europa och oljefaciliteter.
Så påverkas Trumps administration av chattläckan: ”Ligger illa till”
Talsperson i röd blazer vid bord, omgiven av namnskyltar och kollegor.
The Atlantic publicerar läckta krigsplanerna
– Dels påverkar det här förtroendet för den amerikanska statsledningen både internt i USA mellan olika partier, men också mellan myndigheter, alltså personal i underrättelsetjänster i försvarsmakten gentemot statsledningen och sen omvärldens uppfattning om de politiska företrädarna, säger Johan Wiktorin, ledamot i kungliga krigsvetenskapsakademin i SVT:s Aktuellt.

Flera allvarliga faktorer i avslöjandet
Enligt The Atlantic har man i gruppchatten diskuterat hur attacken ska genomföras. Något som Jörgen Holmlund menar inte ska göras på den krypterade appen Signal.

– Jag får en bild av att man hanterat krigsinformation i en teknisk applikation vilket är för mig förundransvärt, säger Holmlund.

Något som även Johan Wiktorin menar är en allvarlig del av avslöjandet.

– Det är mycket anmärkningsvärt och flera av de här deltagarna ska ju absolut veta och det är också förvånade att ingen har ingripit och sagt ifrån kring detta, säger han.

Intressant information för främmande makt
Både Wiktorin och Holmlund menar att Signal inte är en tillräckligt säker app för den här typen av samtal.

– Den här appen är ju inte säker och de har sannolikt använt privata telefoner också och det innebär att den har ingen motståndskraft mot avancerad signalspaning från främmande makt som Kina och Ryssland kan utföra, säger han.

Men det är inte bara informationen om själva attacken som kan vara av intresse för främmande makt, enligt Wiktorin.

– Det är ju annan information som läcker ut också, det är ju så att säga relationsinformation, sociala nätverk, vem är det som är tongivare i den här typen av diskussioner, vem är det som kliver fram, finns det en spricka mellan Vance och Trump, säger han.