Grönlands premiärminister fördömer stundande USA-besök
Uppdaterad 24 mars 2025Publicerad 24 mars 2025
Den amerikanska pressen mot det grönländska samhället är ”mycket aggressiv”. Det säger Grönlands premiärminister Múte Egede inför att flera höga företrädare för den amerikanska regeringen ska besöka Grönland.

– Det internationella samfundet måste agera.

Usha Vance, fru till USA:s vicepresident JD Vance, ska besöka Grönland. Ett besök som även USA:s nationella säkerhetsrådgivare Mike Waltz och energiministern Chris Wright kommer att delta i.

I en intervju med den grönländska tidningen Sermitsiaq, höjer Grönlands premiärminister Múte Egede tonläget.

– Den mycket aggressiva amerikanska pressen mot det grönländska samhället är på en sådan nivå att det inte kan bli högre än så här. Det har inte hjälpt att gå samman på Grönland, det har inte hjälpt att säga ifrån och de diplomatiska försöken att nå en dialog har varit förgäves. Nu måste det internationella samfundet reagera.

Påstås vara privat besök
Vita huset har beskrivit Vance besök som ett ”kulturellt besök” och uppgett att hon bland annat ska besöka historiska platser och lära sig mer om grönländsk kultur.

Att säkerhetsrådgivaren Waltz även följer med till Grönland kallar Egede dock för en tydlig provokation.

– Vi är nu på en nivå där det här inte på något sätt kan karaktäriseras som ett harmlöst besök från en politikers fru. Vad ska säkerhetsrådgivaren göra på Grönland? Det är en maktdemonstration mot oss, den signalen ska inte missförstås.