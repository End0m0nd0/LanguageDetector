Det ska sägas med en gång, Donald Trump står inte högt i kurs på Grönland. Hans enträgna och buffliga uppvaktning har inte gått hem på världens största ö. Det var tydligt inför valet den 11 mars, ingen vi pratade med på plats i Nuuk hade charmats av den amerikanska uppvaktningen. ”Vi är inte till salu”, var vad som återkommande sades.

Soft power och Hard power
Från början var det tänkt att USA:s andra dam, Usha Vance med barn, skulle besöka mästerskapen i hundspann för att ge USA ett mildare kvinnligt ansikte. Med sig på resan skulle hon ha den nationella säkerhetsrådgivaren Mike Waltz och energiminister Chris Wright.

Det såg ut som om Vita huset hade tänkt sig en charmoffensiv med både Soft power och Hard power. Men sent i går kväll kom ett nytt besked då vicepresidenten JD Vance sade att han själv skulle delta i besöket.

Strax efter det meddelade Vita huset att Vance med fru endast skulle besöka den amerikanska basen Pituffik Space Base.

Nationell säkerhetsrådgivare och energiminister kommer att utebli och besöket i Nuuk och Sisimut ställs in.

Protester var planerade
Upprördheten över besöket har varit stor på Grönland och protester var planerade. Redan för för två veckor sedan demonstrerade grönländarna mot den amerikanska uppvaktningen under parollen ”Nok er nok”.

De grönländska politikerna har även protesterat mot Trumps påstridighet och statsministern i övergångsregeringen, Muté B Egede, har sagt att gränsen är nådd, att man inte vill ha det här besöket. Men när beskedet i går kväll kom om att besöket begränsas till den amerikanska basen var lättnaden stor.

Danmarks utrikesminister, Lars Lökke Rasmusen säger till DR att han inte har något emot att Vance med fru besöker Pituffik och att det är bra att det övriga besöket inte blir av.

Mette Frederiksen: ”Trump vill ha Grönland”
JD Vance har sagt att han ska ha fokus på säkerheten vid sitt besök. Att han kommer att komma fram till att det behövs större amerikansk närvaro på ön och kanske ge Danmark en känga- är en lågoddsare.

Det mer begränsade besöket får ses som att Vita huset var oroligt för dålig PR för USA på Grönland.

Däremot kommer den amerikanska uppvaktningen av grönländarna att fortsätta för den här friaren ger sig inte – trots att bruden är ovillig. För som Danmarks statsminister, Mette Frederiksen sagt tidigare – Trump vill ha Grönland.