Kritiseras av Demokraterna: ”Häpnadsväckande”
Chuck Schumer, Demokraternas minoritetsledare i senaten, säger att uppgifterna är häpnadsväckande.

– Det här är en av de mest häpnadsväckande överträdelserna av militära underrättelser som jag har läst om på mycket, mycket länge, säger han.

Jack Reed, topp-demokrat i senatens försvarskommitté, anser också att tabben saknar motstycke.

”Om det här är sant är det här ett av de mest uppseendeväckande misslyckandena med operativ säkerhet och sunt förnuft jag någonsin sett”, säger han i ett uttalande enligt AP.

Republikaner bekymrade
Även vissa republikaner säger sig vara bekymrande. Senatorn Roger Wicker, ordförande i senatens försvarskommitté, säger att uppgifterna är ”oroande” och ska undersökas.

Republikanen Mike Johnson, talman i representanthuset, tycker däremot att ingen skugga ska falla över deltagarna i chatten, som försökte ”utföra ett bra jobb”.

– Jag tror att det skulle vara ett fruktansvärt misstag om det skulle få negativa konsekvenser för någon av de personer som var inblandade i samtalet, säger han.

Uppgifter om missnöje mot Waltz
Samtidigt verkar tongångarna låta hårda bakom kulisserna efter avslöjandet. Enligt Atlantic-journalisten var det den nationella säkerhetsrådgivaren Mike Waltz som bjöd in honom i chatten.

Källor i Vita huset uppger för Politico att Trump ännu inte har bestämt hur han ska agera, men att det pågår diskussioner om Waltz borde sparkas från sin post.

– Det var vårdslöst att inte kontrollera vem som var med i tråden, säger en källa till tidningen.