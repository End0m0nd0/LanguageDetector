L’Atlantic ha pubblicato gli screenshot della chat operativa in cui alcuni tra i più importanti funzionari dell’amministrazione di Donald Trump hanno pianificato e poi commentato un massiccio attacco militare condotto dagli Stati Uniti in Yemen lo scorso 15 marzo. Nella chat era stato inserito per sbaglio il direttore dell’Atlantic, Jeffrey Goldberg. Attorno all’errore è nato un grosso caso, a causa degli evidenti problemi per la sicurezza nazionale: l’amministrazione sta provando a ridimensionare l’accaduto, sostenendo tra le altre cose che la conversazione non contenesse informazioni riservate. La pubblicazione completa delle chat però smentisce quest’affermazione.


(The Atlantic)

La chat è avvenuta sulla piattaforma di messaggistica Signal e vi partecipavano 18 persone, oltre a Goldberg. Gli screenshot mostrano conversazioni sulle modalità dell’attacco, i tempi e le armi che gli Stati Uniti hanno usato in Yemen per colpire decine di obiettivi degli Houthi, una milizia sciita sostenuta dall’Iran che dal 2014 controlla una parte consistente nel paese.

Alle 11:44 del 15 marzo (le 16:44 in Italia), 31 minuti prima che il primo aereo da guerra statunitense decollasse, il segretario alla Difesa Pete Hegseth ha condiviso i dettagli dell’imminente attacco. Nel testo si legge la scansione temporale degli attacchi aerei, delle partenze dei droni e dei missili. Comunicazioni di questo tipo dovrebbero avvenire solo attraverso canali sicuri, non di certo via Signal.