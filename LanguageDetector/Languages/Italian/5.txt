Mercoledì la vicepresidente esecutiva della Commissione Europea Roxana Mînzatu e Hadja Lahbib, commissaria all’Uguaglianza e alla Gestione delle crisi, hanno presentato la “Preparedness Union Strategy”, un piano che ha l’obiettivo di preparare gli stati e la popolazione europea a potenziali momenti di crisi: guerre, attacchi informatici, ma anche campagne di disinformazione, pandemie, disastri naturali. Nel presentarlo Lahbib e Mînzatu hanno citato come esempi la guerra russa in Ucraina, la pandemia da Covid-19, così come gli estesi incendi in Grecia e le alluvioni in Spagna.

Il documento elenca 30 azioni chiave divise in 7 temi, che vanno dalla preparazione del singolo cittadino al coordinamento fra le istituzioni civili e quelle militari. Non è una legge, ma una serie di linee guida che dovranno essere integrate il più velocemente possibile nelle politiche e nei programmi europei. Secondo Mînzatu queste azioni servono ad «aggiustare il tetto mentre c’è ancora il Sole», ossia a fornire all’Unione Europea gli strumenti per gestire al meglio tempi peggiori, in un momento di instabilità sempre maggiore.

Fra le raccomandazioni c’è quella che suggerisce a ogni cittadino di conservare in casa una scorta di cibo e acqua che lo renda autonomo per 72 ore, che gli permettano di sopravvivere nelle ore immediatamente successive a un evento critico come un’alluvione, ma anche un’invasione. Già mercoledì alcuni giornali che avevano avuto accesso alla bozza del piano in anteprima avevano detto che la misura si ispirava alle guide già distribuite da Norvegia, Svezia e Finlandia ai loro cittadini, in cui si suggerisce di dotarsi di 20 litri d’acqua, cibo in scatola non deperibile, e oggetti utili in momenti di crisi come una torcia, un sacco a pelo, un coltello e un kit di pronto soccorso.